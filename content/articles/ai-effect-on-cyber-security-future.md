---
title: نگاهی به تاثیر هوش مصنوعی درآینده امنیت سایبری
description: همزمان با پیشرفت و متنوع شدن تهدیدها، چالش‌های موجود در حوزه امنیت سایبری نیز شکلی پیچیده‌­تر به خود گرفته است. مهاجمان با بهره‌برداری از امکانات مختلف و پنهان ساختن هویت خود، فرآیند شناسایی را تا حد امکان پیچیده می­سازند.
readTime: ۵ دقیقه
img: 4.png
---

تهدیدهای امنیتی همانند شمشیر داموکلس بر فراز کسب و کارهای موفق آویخته است و هیچ کسب و کاری نتوانسته که این تهدیدها را برای همیشه دفع کند.

خبرگان حوزه امنیت اطلاعات و امنیت سایبری، به هوش مصنوعی و یادگیری ماشین همچون ابزارهایی نیرومند می­نگرند که آنها را قادر خواهد ساخت تا آنچه را که از چشم آنها مخفی مانده، شناسایی و از وقوع حوادث ناگوار پیش‌گیری کنند.

در سالهای اخیر، تولیدکنندگان نرم افزارهای امنیتی از هوش مصنوعی برای شناخت و مقابله با ریسکهای موجود سود برده‌اند.

همزمان با پیشرفت و متنوع شدن تهدیدها، چالش‌های موجود در حوزه امنیت سایبری نیز شکلی پیچیده‌­تر به خود گرفته است. مهاجمان با بهره‌برداری از امکانات مختلف و پنهان ساختن هویت خود، فرآیند شناسایی را تا حد امکان پیچیده می­سازند.

چالش پیش‌روی دیگر، شناسایی تک به تک و موردی تهدیدات است. از سوی دیگر، تغییرات در الگوهای حمله نیز به پیچیدگی کار می‌­افزاید. شاید مهم‌ترین معضل در این بین، رویکرد برخورد با تهدیدات بوده است: برخوردی منفعل و واکنشی.

این رویکرد ابتدا اجازه بروز مشکل را داده و تنها پس از وقوع حادثه تلاش می­کند تا در کنار حذف نتایج مخرب و بازگشت به شرایط پیش از بروز مشکل، از بروز مجدد آن تهدید جلوگیری کند.

روش‌های سنتی چه هزینه‌هایی دارند؟

<div class="text-center">
<img src="/img/content/mag/ai-effect-on-cyber-security-future-1.jpg">
</div>

شرکت [Norton](https://us.norton.com/internetsecurity-privacy-data-breaches-what-you-need-to-know.html) بر پایه تحقیقات Ponemon Institute خاطر نشان کرده است که هزینه متوسط نشت اطلاعات برای شرکت‌ها در سال 2020 به طور متوسط حدود 3/86 میلیون دلار بوده است. این رقم به معنی 148 دلار به ازای هر رکورد از داده‌های افشا شده است.

همچنین IBM مدعی است که متوسط زمان برای شناسایی و مقابله با نشت اطلاعات، 280 روز می­باشد. این در حالی است که بالاترین رقم خسارت ثبت شده بالغ بر 7 میلیون دلار بوده است.

راهکارهای سنتی شناخت و تشخیص تهدیدات، قادر هستند که تهدیدهای مشابه با آنچه پیش از این اتفاق افتاده را شناسایی کنند. اما همزمان با شناسایی روش‌های قدیمی، مهاجمان نیز روش‌های خود را به روز می­کنند. این جنگ دائمی تبدیل به موتور محرک حوزه امنیت سایبری شده است.

نگاه عمیق‌تر به این مقوله نشان می­‌دهد که در واقع مهاجمان نقش پیشرو، و شرکت‌ها نقش دنباله رو را ایفا می­کنند. از این رو جای شکی در ناکارآمدی این رویکرد برای مقابله با روش‌های جدید حمله باقی نمی­ماند.

روش‌های Signature-Based مدعی شناسایی %90 تهدیدات هستند. با به‌کارگیری روش‌های نوین مبتنی بر هوش مصنوعی، %95 افزایش خواهد یافت. نقطه ضعف این روش افزایش مثبت‌های کاذب (False Positive یعنی مواردی که تهدید نیست اما به عنوان تهدید شناسایی می­شوند) در شناسایی حملات و تهدیدهاست.

سامانه‌های هوشمند قادرند با کنکاش در داده‌هایی که از گذشته جمع آوری شده است، الگوهایی را شناسایی کنند که پیش از این ناشناخته بوده‌اند. با ترکیب این دو روش، به راهکارهای ترکیبی دست می­یابیم که مدعی شناسایی نزدیک به %100 تهدیدات هستند.

<div class="text-center">
<img src="/img/content/mag/ai-effect-on-cyber-security-future-2.jpg">
</div>

نگاهی به آمارها، نشان می دهد که در سال 2019 تعداد 20362 حفره امنیتی جدید شناسایی شده است. این نرخ نشان دهنده رشدی 17/8 درصدی نسبت به سال 2018 است.

روش­های سنتی بالاجبار باید منتظر شناسایی این حفره‌ها توسط هکرها باشند (به این امید که هکر کلاه سفید باشد) تا بتوانند مشکل را مرتفع کنند. اما سامانه‌های هوشمند با تحلیل رفتاری سامانه‌ها قادر خواهند بود که مشکل را پیش از اینکه توسط مهاجم مورد استفاده قرا بگیرد، شناسایی کنند.

یکی ‌دیگر از تهدیدات دنیای سایبری، از دسترس خارج شدن سرویس به علت بروز مشکلات سخت افزاری است. هوش مصنوعی با ورود به این حوزه نیز کارآیی خود را به نمایش گذاشته است. در روش‌های سنتی، استراتژی اصلی، ایجاد Redundancy در نقاط مختلف می­باشد.

این نگاه، هزینه ­های بالای نگهداری سرویس را به کسب و کارها تحمیل خواهد کرد که در نهایت با رشد اندازه کسب و کار، به معضلی کمرشکن تبدیل خواهد شد. اما ورود هوش مصنوعی در این حوزه، سبب ارتقا کمی و کیفی روش‌های نگهداری و کاهش هزینه ­ها شده است.

با پیش بینی خرابی‌های سامانه، اکو سیستم قادر می­گردد تا پیش از وقوع اتفاق، با به‌کارگیری الگوریتم‌های دسترس پذیری بالا، از بروز مشکلات ثانویه جلوگیری کند.

رویکرد گوگل یک نمونه موفق در این زمینه است. گوگل در سال 2016 با به‌کار‌گیری هوش مصنوعی در مدیریت مراکز داده خود، تنها در بخش کاهش هزینه‌های مستقیم، توانست به 40 درصد کاهش هزینه در سامانه‌های خنک کننده و 15 درصد کاهش مصرف برق دست یابد.

همچنین با استفاده از الگوریتم‌های یادگیری ماشین در زمینه مقابله با خرابی‌ها و تعمیر و نگهداری قطعات، به موفقیت‌های مهمی دست یافته است. چگونه؟ با پیش‌بینی لزوم تعمیر قطعات پیش از فرا رسیدن زمان خرابی.

هوش مصنوعی، شمشیری دو دم

حلقه گمشده دیگر در این حوزه، استفاده مهاجمان از توان هوش مصنوعی در آینده است (اگر هنوز به آینده پا نگذاشته باشیم). به زودی شاهد تولد و رشد بدافزارها و مکانیزم‌های حمله پیچیده مبتنی بر هوش مصنوعی خواهیم بود.

از این رو نمی‌­توان از کنار نقش مهم هوش مصنوعی در حوزه امنیت سایبری به سادگی عبور کرد، زیرا هوش مصنوعی همچون یک شتاب‌دهنده، برای هر دو گروه وارد عمل شده است.

تاد کارول، مدیر ارشد امنیتی سایبر انجل، مدعی است که: «بازیگران نقش منفی، به طور روزافزون از ابزارهای هوشمند برای یافتن نقاط ضعف سیستم‌ها استفاده می­کنند، تا بتوانند به رسانه‌های ذخیره‌سازی و داده‌های آن دست یابند.»

ایدو سافروتی، از بنیان‌گذاران PerimeterX به این نکته اشاره داشته است که:«با همه گیری استفاده از خدمات ابری و در دسترس بودن این سرویس‌ها، مهاجمان دسترسی ارزان‌تر، ساده­تر و موثرتری به ابزارهای هوش مصنوعی خواهند داشت.» وی معتقد است که باید منتظر رشد بسیار سریعی در این دست تهدیدها باشیم و تنها راه مقابله را استفاده از فن­آوری‌های مبتنی بر هوش مصنوعی می­داند.

ریچارد کسیدی، گرداننده ارشد استراتژی امنیت شرکت Exabeam، پیش بینی می­کند:«در آینده و در حوزه امنیت، شاهد تغییر دیدگاه خواهیم بود. تغییر از دیدگاه قدیمی و نخ نمای شناخت جداگانه تهدیدات و ضعف‌ها، به سمت روش‌های مبتنی بر ریسک».

در این روش‌های نوین، سامانه‌های امنیتی قادر خواهند بود که مفهوم ریسک را نیز به عنوان یک Context جدید در نظر بگیرند. با این تغییر دیدگاه، انتظار می­‌رود همزمان با کاهش چشمگیر در موارد مثبت کاذب، متخصصان قادر خواهند بود تا زمان بیشتری را به بهبود امنیت کل اکوسیستم اختصاص دهند.

کانون سرمایه‌گذاری سازمان‌های فن‌آوری محور کجاست؟

تحقیقات انجام شده توسط تمنوس و اکونومیست، نشان می­‌دهند که فعالان حوزه فن‌آوری اطلاعات نیز به طور کامل به اهمیت امنیتی سایبری پی برده‌اند و این بخش را نقطه کانونی سرمایه‌گذاری‌های خود در سازمان­ها قرار داده‌اند.

<div class="text-center">
<img src="/img/content/mag/ai-effect-on-cyber-security-future-3.jpg">
</div>

پیش‌بینی می ­شود که مجموع درآمد هوش مصنوعی در حوزه امنیت سایبری تا سال 2030 به رقم 101/8 بیلیون دلار خواهد رسید (این رقم برای سال 2019 معادل 8/6 بیلیون دلار است).

بیش از %55 از جرایم سایبری در زمره جرایم حوزه پرداخت قرار دارد که سبب خواهد شد فعالان این حوزه نیز تمایل بیشتری برای سرمای­ه‌گذاری در زمینه امنیت سایبری از خود نشان دهند.

نباید فراموش کرد که تنها راهکارهای مبتنی بر هوش مصنوعی قادر خواهند بود تا با کاهش زمان تشخیص و پاسخ، شناسایی تهدیدها و بهبود روش‌های تشخیص حمله، در برابر جرایم سایبری ایستادگی کنند.